---
layout: report
title: Relacja &raquo; Informacje
---

Tutaj znajdziesz różne informacje, które mogą przydać się w czasie pobytu na
Islandii (szczególnie pobytu aktywnego, czyli rowerowo-pieszego, ale nie tylko).

## Nocleg
Nasza wycieczka z założenia była namiotowo--hostelowa, na noclegu chcieliśmy
raczej oszczędzać. Sytuacja przedstawia się tak, że za noclegi pod namiotem nie
płaciliśmy ani razu, ze względu na to że nie nocowaliśmy na żadnym polu
namiotowym, tylko w losowych w miarę wygodnych miejscach (no, nie do końca to
prawda, rozbiliśmy się na <strike>jednym polu nad jeziorem *Mývatn*</strike>
dwóch polach, w *Þingvellir* oraz *Mývatn*, ale były nieczynne, więc nie mieliśmy
komu zapłacić, skorzystaliśmy po prostu z wygodnego gruntu).

Z kolei noclegi pod dachem kosztowały w granicach **2800-4000** za osobę. Bywały
to różne miejsca, małe chatki z prysznicem czasem wewnątrz, czasem wspólnym dla
4-5 chatek. Bywało, że kwaterowaliśmy się za **3300** w całym domu, który był
wypożyczany turystom, ale poza sezonem stał pusty i za niską cenę był
wynajmowany -- to był bardzo wygodny rodzaj noclegu. Były też klasyczne hostele,
murowane budynki z długimi korytarzami i pokojami po obu stronach.

Ceny, które podajemy to tzw. *sleeping bag accomodation*, czyli trzeba mieć
własny śpiwór, nie ma pościeli. Większość tych miejsc była wyposażona w
dodatkową pościel, ale to koszt dodatkowo około **1000**.

Miejsca noclegowe są łatwe do znalezienia, w każdej miejscowości są niebieskie
znaki informacyjne, które ładnie pokazują gdzie należy się kierować, często jest
znak z mini-mapką pokazującą przy jakiej ulicy jest nocleg. Bardzo wygodnie to
wszystko rozwiązane, my dodatkowo mieliśmy GPS i przewodnik z adresami, po
prostu wklepywaliśmy adres i dojeżdżaliśmy na miejsce.

## Ceny
Przykładowe ceny na Islandii w koronach islandzkich (ISK). Nie przeliczamy bo
kto wie co będzie się działo z ich walutą, a wewnątrz ceny zostaną takie same.
Kurs z jakim my zmierzyliśmy się w maju 2010 to mniej więcej **2.3 -- 2.5**.
Dla jasności, **1000 koron** to mniej więcej **24 złote**.

 * sieć *Samkaupp*
   * chleb średniej wielkości: **300-400**
   * ser gouda w plastrach: **1550 / kg**
   * salami pepperoni: **3200 / kg**
   * pomidory: **600 / kg**
   * zupa *Campbell* zagęszczona: **300**
   * spaghetti *Heinz* w puszce: **240**
   * jogurt *AB Mjölk*: **200**
   * czteropak batonów *Mars*: **430**
   * czteropak batonów *Snickers*: **420**
   * baton *Kit Kat*: **135**
   * wafelek *Prince Polo*: **130**
 * sieć *Bónus*
   * 2l *Pepsi*: **180**
   * siedmiopak batonów *Snickers*: **500**
   * 200gr rodzynek w czekoladzie: **200**
   * ser gouda w plastrach: **1500 / kg**
   * paluszki: **100**
 * sieć *Netto*
   * masło 400g: **250**
   * banany: **250 / kg**
   * 3 zupki-kubki: **280**
   * papryka: **760 / kg**
   * kefir 1l: **170**
   * baton *Snickers*: **120**
   * krakersy *Ritz* 200g: **150**
 * *Vínbúð* (alkoholowe)
   * Viking Lager: **250**
   * Viking Gylltur: **350**
 * inne
   * gaz do kuchenek 225g na stacji benzynowej: **1000**
   * piwo lane w kawiarence/lokalnym sklepie: **850-1100**
   * kaseta rowerowa: **3400**
   * tylne koło rowerowe (obręcz, piasta, szprychy): **10,000**
   * 4 baterie alkaiczne: **600**
   * autobus z *Jökulsárlón* do *Höfn* z rowerem: **3,300**
   * benzyna: około **200-220 / l**

## Jedzenie
Jedzenie, jak większość rzeczy, jest na wyspie drogie. My żyliśmy z chleba, sera
żółtego, salami, szynki, warzyw (najczęściej pomidory i papryka), owoców
(banany, ananasy w puszce, rzadziej jabłka), dżemów (świetne!). Gotowaliśmy na
gazie do kuchenek, który można dostać w miarę bezproblemowo. Najczęściej zupki
chińskie, zupki w kubku, kaszę *cous-cous*, kisiel.

**Gaz turystyczny był dostępny w systemie *Primus*, czyli na gwint! System
*Campingaz* widzieliśmy tylko raz w Akureyri, jeśli masz zamiar korzystać z gazu
to decyduj się na palniki w tym pierwszym systemie.**

Dobre na śniadanie czy kolację były wszelkiego rodzaju lokalne produkty mleczne
jak jogurty i kefiry smakowe, ceny w granicach **100-300** za kartonik smacznej
truskawkowego czy gruszkowego sycącego napoju nie są wygórowane.

Sklepy alkoholowe *Vínbúð*, jedyne miejsce, gdzie można kupić alkohol *na wynos*
są otwarte tylko do **18:00**! Pamiętaj o tym planując napić się piwa wieczorem
w hostelu :-) Jeśli zapomnisz, zostaje Ci piwo 2.25%, albo dużo droższe i *tylko
na miejscu* w lokalnym sklepie.

Przejdźmy do sedna, czyli

### Baton&reg;
 * *baton&reg;* to podstawowe źródło energii na rowerze
 * zawsze pamiętaj żeby mieć dostatek *baton&reg;*
 * *jeden baton&reg;* to zbyt mało na jeden dzień, chociaż i tak jest to znaczna
   przewaga nad brakiem *baton&reg;*
 * trzymaj *baton&reg;* w ciepłym miejscu na 30 minut przed zjedzeniem (np. w
   kieszeni koszulki), będzie wtedy smaczniejszy niż twardy, zimny *baton&reg;* z
   sakwy
 * jeśli masz więcej *baton&reg;*, nie ulegaj pokusie zjadania zbyt szybko, jedz
   *baton&reg;* równomiernie, racjonuj go bo 1 *baton&reg;* codziennie przez trzy dni to
   dużo więcej niż 3 *baton&reg;* w jeden dzień a potem 0 *baton&reg;* przez 2 dni
 * przykładowe *baton&reg;*: Snickers, Mars, Twix, Lion, Kit-Kat, Prince Polo

### Dodatki
Przyjemne urozmaicenie dla *baton&reg;* to:
 * kandyzowane owoce (polecamy!)
 * migdały
 * rodzynki
 * mech
 * ...rzadziej drobne żyjątka

## Transport
Poza rowerami używaliśmy trzech innych środków transportu na Islandii
(wszystkich możliwych chyba): samochód, samolot i autobus.

### Rower
Przemieszczanie się po wyspie rowerem główną drogą jest bardzo wygodne. Mówimy
tu o kulturze kierowców, którzy bardzo uważają na rowerzystów - mimo wszystko
nasze trzy zapakowane mocno rowery budziły respekt. Ruch jest bardzo mały, choć
należy wspomnieć o dwóch rzeczach. Po pierwsze byliśmy poza sezonem, po drugie
odcinek *Keflavik -- Reykjavik** jest dość nieprzyjemny bo jeździ nim dużo
samochodów i jeżdżą bardzo szybko.

Rowerów poza Reykjavikiem nie zapinaliśmy zapięciami ani raz. Wszystkie rowery
jakie widzieliśmy (miejscowe) też były nie zapinane, więc doszliśmy do wniosku,
że nie ma się co bawić. Przetrwały m.in. kilkugodzinny pobyt przed wejściem do
*Blue Lagoon* spięte tylko za przednie koła, z sakwami dostępnymi dla każdego -
nic nie zginęło. Zostawialiśmy je przy wodospadzie *Gullfoss* tracąc je z
zasięgu wzroku, także nic się nie działo. Tu też należy wspomnieć, że byliśmy
poza sezonem.

### Autobus
Wbrew pozorom nie jest to wcale taki tani środek transportu. Za podróż 70km z
*Jökulsárlón* do *Höfn* z rowerem trzeba zapłacić **3300**. Z kolei podróż około
400km z Akureyri do Reykjaviku to około **12,000-13,000**.

Autobus, którym jechaliśmy to mały busik na 15-20 osób. Wydaje się, że w sezonie
jeżdżą większe, typowo wycieczkowe pojazdy (50+ osób), poza sezonem, kiedy jest
tu bardzo mało ludzi, mały bus wystarcza, razem z nami jechał kierowca i dwie
osoby.

Rozkłady są dostępne w internecie i na stacjach benzynowych, bez problemu można
też dodzwonić się do biur firm przewozowych i zapytać o najbliższy bus i
wszelkie potrzebne informacje -- i tak najlepiej robić, dobrze jeśli kierowca
autobusu wie, że ma kogoś zabrać.

Komunikacja między miastami nie jest zbyt częsta poza sezonem, mniej więcej 2-3
razy na tydzień, w sezonie jest lepiej, ale należy uważać na bardziej odludne
rejony, bo może się okazać, że tam nie jest tak różowo (na przykład za *Akureyri*
na wschód do *Egilsstaðir* i dalej fiordami na południowy wschód).

### Samochód
Samochód wypożyczaliśmy raz, w firmie **Hertz**. Swoje biura mają na lotniskach
w większych miastach, są czynni 7 dni w tygodniu i w zasadzie to na nich należy
liczyć, mniejsze biura są nieczynne w weekendy i/lub mają mało placówek na
wyspie.

My do zapakowania trzech rowerów i sakw potrzebowaliśmy pickupa *toyota hilux*.
Do tyłu zapakowaliśmy prawie wszystko, dało się ją zamknąć na kluczyk i nie
trzeba było się martwić. Samochód spalił około **45 litrów paliwa** w trasie
głównie na ring road, bez szaleńczej jazdy, na **2000-2500 obr./min** na odcinku
około **400 km**.

Za całą przyjemność, czyli samochód i paliwo zapłaciliśmy ok. **45,000**. W tym,
samochód kosztował **25,000**, opłata za oddanie w innej placówce niż wynajęcie:
**9,000**, benzyna **10,000**.

### Samolot
Wydawałoby się, że to droga alternatywa - wcale nie! Za lot **450km** z rowerem
trzeba zapłacić **11,200**, dla porównania samochód wyszedłby około **17,000**,
autobus na tym samym odcinku w granicach **12,500-13,500** (nie pamiętamy
dokładnie). Dodatkowo jest to fajna atrakcja bo samolot to nie ogromny odrzutowiec
a mały, 50-miejscowy [Fokker 50](http://en.wikipedia.org/wiki/Fokker_50) z napędem
śmigłowym.

**Ważna informacja. Nie mieliśmy aboslutnie żadnych problemów z transportem
rowerów, tak przy lotach na i z wyspy jak i wewnętrznych. Również bagaże były
bezproblemowo przyjmowane, mimo, że troszkę przekraczaliśmy dozwoloną wagę.
Wszystko było bardzo sprawnie obsługiwane i check-in trwał niewiele dłużej niż u
normalnej osoby.**
